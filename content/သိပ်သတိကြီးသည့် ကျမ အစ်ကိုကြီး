သိပ်သတိကြီးသည့် ကျမ အစ်ကိုကြီး စာစဥ် မိတ်ဆက်

မူရင်းစာရေးဆရာ - ရန်ကွေကျန့်ချွမ် ( Yang Gui Zhen Chuan )

မဟာနတ်ဘုရားဘွဲ့စစ်ပွဲကြီးမတိုင်ခင် ရှေးခေတ်တွင် မွေးဖွားလာခဲ့ပြီးနောက် လီချန်ရှို့သည် သာမန်ကျင့်ကြံသူတစ်ယောက် ဖြစ်လာခဲ့သည်။ သူက ခမ်းနားကြီးကျယ်သော အောင်မြင်မှုများအား မတပ်မက်သည့်အပြင် ဘေးအန္တရာယ်နှင့် ကြုံတွေ့ရမှာကိုလည်း မလိုလားချေ။

သူ၏တစ်ခုတည်းသော အိပ်မက်မှာ ကျင့်ကြံသူတစ်ယောက်အနေဖြင့် အသက်ရှည်ရှည်နေထိုင်နိုင်ရန်သာ ဖြစ်သည်။ ရက်စက်ကြမ်းတမ်းသော ကမ္ဘာဦးခေတ်တွင် အသက်ရှင်နေထိုင်နိုင်ရန်အလို့ငှာ လီချန်ရှို့က ရန်ငြှိုးကလဲ့စားများဖြစ်စေသော သတ်ဖြတ်ခြင်း သံသရာနှောင်ကြိုးများကို ခက်ခက်ခဲခဲ ရှောင်ရှားခဲ့ရသည်။

သို့ဖြစ်၍ သူ့ကိုယ်သူ အန္တရာယ်တောထဲ မရောက်သွားရလေအောင် မည်သည့်အရာမျှမလုပ်ခင် အမြဲတမ်း စေ့စပ်သေချာစွာ အစီအစဉ် ချလေ့ရှိသည်။ သူက ဝှက်ဖဲများကိုလည်း သိုဝှက်ထားပြီး လွတ်မြောက်ရန် နည်းစနစ်များကိုလည်း လေ့ကျင့်ထားသည်။ အဆိပ်ဆေးလုံးများလည်း ဆောင်ထားပြီး သူ၏ထူးဆန်းသော အရည်အချင်းများကို ထူးချွန်အောင် လေ့လာထားသည်။ 

သူက တစ်ခုခု မလုပ်ခင် သတိကြီးကြီးထားတတ်ပါသော်လည်း သူ လုပ်လိုက်သည်နှင့် မိုးမြေတုန်ဟီးစေသော ကိစ္စရပ်များ ဖြစ်ပွားလေ့ရှိသည်။ ထိုကိစ္စကြီးများ ဖြစ်ပွားပြီးသောအခါတွင်လည်း သူက သဲလွန်စရှာမရအောင် ပျောက်ကွယ်သွားလေ့ရှိသည်။

လီချန်ရှို့၏ မူလအစီအစဉ်က တောင်ပေါ်တွင် သိုသိုသိပ်သိပ် နေထိုင်ရန် ဖြစ်သည်။ ထိုတောင်ပေါ်တွင် သူက အမတဘဝသို့ တက်လှမ်းနိုင်သည်အထိ ကျင့်ကြံရန် ကြံရွယ်ထားသည်။

သို့သော် သူတို့၏ဘဝလေး အေးချမ်းတည်ငြိမ်နေပြီဟူ၍ သူ့ဆရာ ထင်လာသည့်တစ်နှစ်တွင် ဆရာတူညီမလေးတစ်ယောက် ခေါ်လာသောအခါ အရာအားလုံး ပြောင်းလဲသွားခဲ့ရသည်။

#ဒီစာစဉ်က မူရင်းဝက်ဘ်ဆိုဒ်မှာ ထိပ်ဆုံးကနေ မဆင်းတဲ့ စာစဉ်တစ်ခုလည်း ဖြစ်ပါတယ်။  စာစဉ်အဆုံးထိ အခန်းပေါင်း ( ၇၆၆ ) ခန်းသာ ရှိတဲ့အပြင် အခန်းတိုင်းကလည်း ကလိထိုးရယ်ရတာမဟုတ်ဘဲ တွေးတွေးပြီး ရယ်စရာကောင်းတာပါ။ စာစဥ်က တရုတ်ဒဏ္ဍာရီတွေကို ရောသမမွှေထားတာပါ။ တာအိုနတ်မင်းကြီးသုံးပါးတို့ နွီဝါးတို့အကြောင်းတွေပါပါတယ်။ ဒီတော့ ပိပိရိရိနဲ့ အကွက်ချတာမျိုး၊ အနောက်ဘက်သို့ ခရီးသွားခြင်း ပုံစံမျိုး စာစဉ်ကို ဖတ်ချင်ရင်တော့ ဒီစာစဉ်က ရွေးချယ်စရာတစ်ခု ဖြစ်မှာပါ။

#ပြီးတော့ ဒီစာစဥ်ရဲ့တစ်ခန်းက တခြားစာစဥ်တွေရဲ့ နှစ်ခန်းစာရှိနေတော့ စာဖတ်သူတွေ အားရအောင်ကို ဖတ်ရမှာပါ ( ဘာသာပြန်တဲ့သူကတော့ နင့်နေတာပေါ့ 😬 )

" သိပ်သတိကြီးသည့် ကျမအစ်ကိုကြီး " စာစဥ်နဲ့ ပတ်သက်ပြီး ဇာတ်အိမ်တည်ဆောက်မှုအပိုင်း၊ ကျင့်ကြံခြင်းအပိုင်း၊ ဟာသအပိုင်း၊ ဘာသာပြန်အပိုင်း ဆိုပြီး အပိုင်း ( ၅ ) ပိုင်း ခွဲပြီး ရှင်းပြချင်ပါတယ်။ ဒီတော့ စလိုက်ကြရအောင် ...

1.World building ( ဇာတ်အိမ်တည်ဆောက်မှုအပိုင်း )

ကမ္ဘာလောကကြီး စတင်ဖန်ဆင်းတော့ ပန်ကူးက အနန္တတန်ခိုးရှင်ပဲ။ သူက အသက်ပေါင်းများစွာ ပေါက်ဖွားလာဖို့ သူ့အသက်ကို စတေးခဲ့တယ်။ သူ့မျက်လုံးတွေက နေနဲ့လ ဖြစ်လာတယ်။ သူ့ကျောရိုးက ကောင်းကင်နဲ့မြေပြင်ကို ဆက်သွယ်ပေးတဲ့ ပုကျိုးတောင် ( မြင့်မိုရ်တောင် ) ဖြစ်လာတယ်။ သူ့သွေးတွေက စုန်းမျိုးနွယ် ဖြစ်လာတယ်။ သူ့အနှစ်သာရဝိညာဥ်ကတော့ တာအိုနတ်မင်းကြီးသုံးပါး ဖြစ်လာတယ်။ 

အဲဒီလောကကြီးထဲမှာ စကြဝဋ္ဌာတိုက်တစ်သောင်းရှိတယ်။ အဲဒီစကြဝဋ္ဌာတိုက်တစ်သောင်းရဲ့ အလယ်ဗဟိုမှာ ကျွန်းကြီးငါးကျွန်းရှိတယ်။

အဲဒီကျွန်းကြီးငါးကျွန်းက ဇမ္ဘူဒီပါလက်ျာတောင်ကျွန်း၊ ပုဗ္ဗဝိဒေဟ အရှေ့ကျွန်း၊ အလယ်ကျွန်း၊ ဥတ္တရကုရုမြောက်ကျွန်း၊ အနောက်ကျွန်းကြီး တို့ပဲ။ 

အလယ်ကျွန်းမှာ တာအိုဂိုဏ်းကြီးရှိတယ်။ အဲဒီတာအိုဂိုဏ်းကြီးကနေ ရန်၊ ချန်၊ ကျဲ ဆိုတဲ့ တာအိုကျောင်းကြီး သုံးကျောင်း ခွဲထွက်သွားပြီး လောကတစ်ခွင် တာအိုပညာရပ်တွေ ပျံ့နှံ့သွားတယ်။ တာအိုကျောင်းကြီးသုံးကျောင်းရဲ့ ခေါင်းဆောင်တွေကတော့
ကျဲကျောင်းတော်ရဲ့ခေါင်းဆောင် လင်းပေါင်ထျန်းကျွမ်း၊
ရန်ကျောင်းတော်ရဲ့ခေါင်းဆောင် ထိုက်စန့်လောင်ကျွင်း၊
ချန်ကျောင်းတော်ရဲ့ခေါင်းဆောင် ယွမ့်ရှစ်ထျန်းကျွမ်းတို့ပဲ။

သူတို့သုံးယောက်ကို တာအိုနတ်မင်းကြီးသုံးပါးလို့ ခေါ်တယ်။ 

အနောက်ကျွန်းမှာ အနောက်ကျောင်းတော်ရှိတယ်။ အဲဒီကျောင်းတော်ကို အကြီးအကဲနှစ်ဦးက အုပ်ချုပ်နေတယ်။ သူတို့က အနောက်ကျွန်းရဲ့ ပညာရပ်တွေကို လောကတခွင် ပျံ့နှံ့အောင်လုပ်ပြီး တာအိုဂိုဏ်းကြီးကို အမြစ်ကနေလှန်ဖို့ ကြိုးစားနေတယ်။ 

စုန်း-မိစ္ဆာစစ်ပွဲကြီးပြီးတဲ့အချိန် ဖြစ်လို့ ကျန်ရစ်တဲ့မိစ္ဆာတွေက တန်ခိုးရှင်တစ်ဦးဖြစ်တဲ့ နွီဝါးရဲ့ အကာအကွယ်ကိုယူပြီး အင်အားကြီးမားလာတယ်။ မိစ္ဆာတွေက တစ်နေ့နေ့မှာ လူသားမျိုးနွယ်ကို လွှမ်းမိုးချုပ်ကိုင်ဖို့ ကြံရွယ်ထားကြတယ်။

လက်ရှိရောက်သလောက် ဇာတ်အိမ်တည်ထားတာက တန်ခိုးရှင်ခြောက်ဦးက နွီဝါး၊ တာအိုနတ်မင်းကြီးသုံးပါး၊ အနောက်ကျောင်းတော်က အကြီးအကဲနှစ်ဦးတို့ပဲ။ သူတို့က အချင်းချင်းမာနတွေပြိုင်နေကြရင်း အင်အားချိန်ခွင်လျှာက ညီမျှနေတယ်။

2.Cultivation ( ကျင့်ကြံခြင်းအပိုင်း )

ဒီစာစဥ်မှာ ကျင့်ကြံခြင်းအဆင့်ကို သုံးပိုင်း ခွဲပြီး ရှင်းပြချင်ပါတယ်။ 

( ၁ ) မသေမျိုးဖြစ်ရန် ကျင့်ကြံခြင်း ( အမတလမ်းသို့ ပေါက်မြောက်အောင် ကျင့်ကြံခြင်း )

ဒီအပိုင်းမှာ အဆင့်လေးဆင့် ရှိတယ်။ 
အဲဒီအဆင့်တွေက -
ချီသန့်စင်ခြင်းအဆင့်
ဝိညာဥ်အခြေတည်အဆင့်
ဗလာနတ္ထိအဆင့်
တာအိုပေါင်းစည်းခြင်းအဆင့် တို့ပဲ ဖြစ်ပါတယ်။

( ၂ ) မသေမျိုးဖြစ်ပြီးနောက် အဆင့်များ ( နတ်ဝိဇ္ဇာအဆင့်များ )
ဒီအပိုင်းမှာတော့ ငါးဆင့်ရှိတယ်။ အဲဒီအဆင့်တွေက -
( ၁ ) မူလနတ်ဝိဇ္ဇာ
( ၂ ) အတုမဲ့နတ်ဝိဇ္ဇာ
( ၃ ) ကောင်းကင်နတ်မင်း
( ၄ ) အာကာသနတ်မင်း
( ၅ ) တာ့လော်နတ်မင်း တို့ပဲ ဖြစ်တယ်။

( ၃ ) တန်ခိုးရှင်အဆင့်များ
ဒီအပိုင်းမှာတော့ သုံးဆင့်ရှိပါတယ်။ အဲဒါတွေက -
( ၁ ) ကောင်းကင်တာအိုပညာရှိ
( ၂ ) တန်ခိုးရှင်တစ်ပိုင်း
( ၃ ) တန်ခိုးရှင် တို့ပဲ ဖြစ်ပါတယ်။

3.Comedy ( ဟာသအပိုင်း )

ဟာသတွေကို ဘာသာပြန်ရတဲ့အခါ အင်မတန် လက်ဝင်ပါတယ်။ မြန်မာလို ရယ်ရတိုင်း သဘောကျ ပြန်ပစ်လို့ မရပါဘူး။ မူရင်းစာရေးဆရာ မြှုပ်ထားတဲ့နေရာတွေကို သွားဖော်ပစ်ပြီး ပြန်လိုက်လို့ိလဲ မရပါဘူး။
ဒီစာစဥ်က တွေးလေလေ ရယ်ရလေလေ စာစဥ်ဆိုတော့ မူရင်းစာရေးဆရာ ရေးထားတဲ့အတိုင်း မြှုပ်သင့်တဲ့နေရာမြှုပ်ပြီး ပြန်ရပါတယ်။ အေးအေးဆေးဆေးနဲ့ တွေးရင်းဖတ်တဲ့သူတွေအတွက်တော့ ရယ်နေရမှာပါ။ အတင်းကလိထိုးပြီး ရယ်ရတာမျိုးကြိုက်ရင်တော့ ဒီစာစဥ်က သင့်အတွက်မဟုတ်ပါဘူး။ 

4.Translation ( ဘာသာပြန်အပိုင်း )

ဒီစာစဥ်က ရှန်းရှစစ်စစ်ကို ရေမရောတဲ့စာစဥ်ပါ။ စွန်းဝူခုန်းကို သိတယ်ဆိုရင် ဒီစာစဥ်က စွန်းဝူခုန်းမတိုင်ခင်ခေတ်ကို အခြေတည်ထားတယ်လို့ ပြောရင် ပိုနားလည်မယ်ထင်ပါတယ်။ 

ဒါကြောင့် ဒီစာစဥ်ထဲမှာ တရုတ်ဒဏ္ဍာရီတွေ အများကြီးပါဝင်ပါတယ်။ တရုတ်ဒဏ္ဍာရီတွေအကြောင်း ပြောရရင် ရိုးရာယဥ်ကျေးမှု၊ ဘာသာရေး ရောထွေးပေါင်းစပ်နေတယ်လို့ မြင်မိပါတယ်။ 

ဒီစာစဥ်က တရုတ်ဒဏ္ဍာရီကို အခြေခံထားတော့ ဇမ္ဘူဒီပါလက်ျာတောင်ကျွန်း၊ ပုဗ္ဗဝိဒေဟ အရှေ့ကျွန်းကြီး ဆိုတဲ့ ဗုဒ္ဓဘာသာအသုံးအနှုန်းတွေ ပါဝင်ပါတယ်။ အဲဒီမူရင်းစာစဥ်ထဲမှာပါတဲ့အတိုင်း ကျနော်က မပြန်ပဲ ဂျန်ပူဒီပါတောင်ကျွန်း၊ ရူတရာကူပါမြောက်ကျွန်းတို့ သွားလုပ်လို့မရပါဘူး။ 

နောက်တစ်ခုက စီနီယာ၊ ဂျူနီယာ အသုံးအနှုန်းပါပဲ။ စီနီယာကို တကယ့်ရှန်းရှဝတ္ထုတွေမှာဘာသာပြန်တဲ့အခါ ဆရာတူအစ်ကို၊ ဂိုဏ်းတူအစ်ကိုဆိုပြီး သုံးရပါတယ်။ တရုတ်မူရင်းမှာလည်း ကွဲကွဲပြားပြား ရေးပေးထားပါတယ်။ အဲဒါကို စီနီယာအစ်ကိုတွေ၊ စီနီယာအစ်မတွေ သွားဘာသာပြန်တဲ့အခါ ဖတ်ရတာ တအားထောက်ပါတယ်။ ဇာတ်လမ်းက ကောင်းလွန်းနေလို့သာ မသိသာချင်နေမယ်။ တကယ်တော့ အမှားကြီးပါဗျား။ 

ဒီစာစဥ်ထဲ လက်ပေါက်အကပ်ဆုံးနောက်တစ်ခုက အင်မော်တယ် ဆိုတဲ့အသုံးအနှုန်းပဲ။ တရုတ်လို ရှန်း လို့ ခေါ်ပါတယ်။ အဲဒါကို မြန်မာမှုပြုတဲ့အခါ အင်မော်တယ်လို့ သွားပြန်ရင် တလွဲကြီးပါ။ ကုန်းဘောင်ခေတ်ကို ဇာတ်အိမ်တည်ထားပြီး fuck off လို့ ဆဲတာရေးထားတဲ့အတိုင်းပါပဲ။ ဒီတော့ ဒီစာစဥ်နဲ့လိုက်ပြီး စဥ်းစားတဲ့အခါ မသေမျိုး၊ အမတ၊ နတ်ဝိဇ္ဇာ၊ နတ် ဆိုတဲ့အသုံးအနှုန်းလေးတွေ ရလာပါတယ်။ အဲ့မှာ ကျနော် နတ်ဝိဇ္ဇာ နဲ့ နတ်ဆိုတဲ့အသုံးအနှုန်းကို ဘာသာပြန်ဖို့ ရွေးချယ်လိုက်ပါတယ်။ ဥပမာ - အားအင်မဲ့နတ်ဆေး၊ အတုမဲ့နတ်ဝိဇ္ဇာဆိုတာမျိုးတွေပေါ့။

အထက်က ပြောခဲ့သလို စာစဥ်က တရုတ်ဒဏ္ဍာရီကို အခြေခံထားတော့ ပါဋ္ဌိစကားတွေ၊ တာအိုအယူအဆတွေ ပါဝင်ပါတယ်။ နတ်မင်း၊ မြေစောင့်နတ်၊ ကိုယ်ယောင်ဖျောက်အတတ်ဆိုတာမျိုးတွေ ပါဝင်ပါမယ်။ 

ကျနော့်ကို လာပြောတာတွေရှိတယ်။ တရုတ်ဝတ္ထုကိုရေးတာ မြန်မာမှုပြုတာတွေ များနေတယ်တဲ့။ တကယ်တော့ စာစဥ်ထဲကအတိုင်းသာ ရေးရခြင်းဖြစ်ကြောင်းနဲ့ ပုံမှန်ရှန်းရှဝတ္ထုတွေလိုမဟုတ်ဘဲ တရုတ်ဒဏ္ဍာရီကိုအခြေခံထားတဲ့ စွန်းဝူခုန်းပုံစံမျိုး ဝတ္ထုဖြစ်လို့ တန်ခိုးစွမ်းအားတွေ၊ ပါဋ္ဌိစကားတွေ၊ နတ်ပြည်တွေ ပါနေခြင်း ဖြစ်ကြောင်း ရှင်းပြလိုပါတယ်။

ဘာသာပြန်အသုံးအနှုန်းနဲ့ပတ်သက်ပြီး သင့်တော်မယ်ထင်တာတွေရှိရင်လဲ ဝေဖန်အကြံပြုနိုင်ပါတယ်။