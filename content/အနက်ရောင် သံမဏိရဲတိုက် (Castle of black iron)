အနက်ရောင် သံမဏိရဲတိုက် ( Castle of Black Iron )
မူရင်းစာရေးသူ - Drunk Tiger
အမျိုးအစား - sci-fi Xianxia , Action , Comedy

              လူသားကမ္ဘာ၏ အထွတ်အထိပ်ဆီသို့
လူသားများကပင် တက်လှမ်းနိုင်ခဲ့ကြသည်။ သို့သော် လူဆိုသည်မှာ မာန်မာန၊ အတ္တ ၊ ကိုယ့်တစ်ဘို့တည်းသာကြည့်တတ်သော လောဘမစ္ဆရိယတို့မှ ကင်းကွာနိုင်သည် မဟုတ်ချေ။

            မာနတံခွန်တလွှားလွှားထူကာ နတ်ဘုရားများကိုပင်မထီမဲ့မြင် ပြုတော့သည်။ နေထိုင်ရာ မှီတည်ရာ ကမ္ဘာမြေဆိုသည်မှာသူတို့အတွက် အချိုအကုန်စုပ်၍ ထွေးထုတ်လိုက်သော ကြံတစ်ချောင်းသာသာမျှသာ။ 

           စကြဝဠာထိ‌ခြေဆန့်နိုင်သော ယာဉ်ပျံ၊ ဂြိုဟ်တစ်ခု ကြယ်တစ်လုံးကိုပင်ပျက်စီးစေနိုင်သည့် ဖျက်အားပြင်းလက်နက်များ၊စကြဝဠာစွန်းတစ်ခုမှ တစ်ခုသို့ တစ်မဟုတ်ချင်းဆက်သွယ်နိုင်သော ဆက်သွယ်ရေး နည်းပညာ၊ သူတို့ မာန်တက်မယ်ဆိုလည်း တက်လောက်ပါပေသည်။

           အစရှိလျှင် အဆုံးသတ်မှာ ရှိစမြဲ။

           အာကာသဖြစ်တည်မှုကြီးများ၊ နတ်ဘုရားများကိုပင်အံတုလာသော လူသားတို့၏ ဇာတ်သိမ်းမှာ 
နိဂုံးမကောင်းလှပါ။ သို့ဖြင့် လူသားကမ္ဘာသို့ ကပ်ဆိုး
ကျရောက်ပြီး ခေတ်သစ်က ပြန်စရသည်ဟု ဆိုရမည့်
အရာရာ နိမ့်ကျသော အနက်ရောင် သံခေတ် ဖြစ်ထွန်းလာတော့သည်။ ကံကောင်းလှစွာပင် ကာဗွန်ဓာတ်ကြွယ်ဝသော ရုပ်ကြွင်း လောင်စာ ၊ သတ္တုဓာတ်များ မပျက်မစီးကျန်ခဲ့၍သာ တော်တော့သည်။

           ကမ္ဘာသစ်ကို နိဒါန်းဖွင့်ကြမည့် ကပ်ဆိုးခေတ်လွန် 
မတစ်ထောင်သားများမှာလည်း မသေ၍သာ ကျန်ခဲ့ရသည်။အသက်ရှင်သန်ဖို့ရာမှာတော့ လက်ချည်းဗလာက စရသည့်ပြင်ကပ်ဆိုးမှ ပေါက်ဖွားလာသည့် မိစ္ဆာမျိုးနွယ်၊ သားရဲ သတ္တဝါများရန်မှ မသေအောင်လည်း ရုန်းကန်ရသေးသည်။

        နှစ်ရာထောင်ချီ ရှင်သန်လာပြီးသည့်နောက်တွင်တော့ အနက်ရောင် သံခေတ် အခြေတည်စပြုလာသည်။
ထိုခေတ်ရှိ ရုန်းကန်ကြရသူများထဲမှ ဆင်းရဲလှသော
ကျန်းမိသားစု၏ အငယ်ဆုံးသား ကျန်းတိုင်၏ဘဝမှာ စိတ်ပျက်စရာ အားငယ်စရာအတိဖြင့် ပြည့်နေသည်။ငွေ သို့မဟုတ် အာဏာရှိမှ တင့်တယ်သည့် ခေတ်တွင် ကျောမွဲဆယ်ကျော်သက်လေးမှာ ကျောင်းတွင်လည်း သူလိုကိုယ်လို ထဲကပင်ဖြစ်သည်။

         သို့သော် အနက်ရောင်သံခေတ်ရှိ ယောင်္ကျားသားအားလုံးအတွက်ဟိုးခေါင်ထိပ်ထိ မြင့်တက်နိုင်သည့် အရာတစ်ခုတော့ရှိသည်။ ထိုအရာမှာ စိတ်စွမ်းအင်အဆင့်မြှင့်တင်ခြင်းဖြစ်သည်။ တစ်နေ့တွင် ထူးဆန်းသော ပစ္စည်းတစ်ခု ရရှိလာပြီးနောက်
သူ့ဘဝတွင် မကြားဖူးသော မကြုံဖူးသော
အဆန်းတကြယ် ကိစ္စရပ်များ တစ်ခုပြီးတစ်ခု ဖြစ်လာတော့သည်။

        ကပ်ဆိုးမတိုင်ခင်က လူသားတို့၏ အစွမ်းထက်လှသည့် အသုံးအဆောင်လေလား၊ ကစားစရာလား သူ ဝေခွဲမရသလို ထိုပစ္စည်း၏ အကန့်အသတ်ကိုလည်း သူမသိပါချေ။
       

       မည်သို့ပင်ဖြစ်စေ ချမ်းသာလိုသော ကောင်လေးတစ်ယောက်၏အိပ်မက်ကို ထိုအရာက သယ်ဆောင်ပေးနိုင်မှာလား။

      တစ်ခုလိုချင်ရင် တစ်ခုပေးဆပ်ရသော လောကနိယာမကိုရော ထိုအရာက သွေဖည်နေမလား။ 

     အဖိုးမဖြတ်နိုင်သည့် ပစ္စည်းဆန်းများက လူသားတို့ကိုဘေးသင့်စေတတ်သည်လား .....

အနက်ရောင်သံမဏိရဲတိုက်တွင် ထိုထိုသော ထူးဆန်းအံ့ဖွယ်ဆယ်ကျော်သက်တစ်ယောက်၏ စိတ်ကူး၊ ရည်မှန်းချက်၊ အချစ်ရေး၊ လူမှုဆက်ဆံရေး၊ လူပျိုဖော်ဝင်စ အခက်အခဲများကို စွန့်စားခန်းမျိုးစုံတို့ဖြင့် သူသူကိုယ်ကိုယ် ကောင်လေးတစ်ယောက်အကြောင်းကို ဖော်ပြထားပါသည်။