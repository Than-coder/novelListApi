စာစဉ်အမည် - ပျင်းစရာ ရှန်းရှတပုဒ်

 ဘာသာပြန်သူ - Zeus

အညွှန်း

 

သိုင်းလောက….

 

သိုင်းကျင့်ကြံသူများစွာ ရှိပြီး ဒဏ္ဍာရီလာ ပုဂ္ဂိုလ်များစွာ တည်ရှိသော သိုင်းလောက…

 

နဂါးနိုင်ဓား၊ ဇာမဏီသွေးဓား၊ အရိပ်လက်ဝါး၊ အရိပ်ခြေလှမ်း၊ တစ္ဆေလက်သည်း စသော သိုင်းပညာရပ်များနှင့် လက်နက်များက သိုင်းစွမ်းအားကြီးသူများ၏ အန္တိမပြယုတ်တခုကဲ့သို့ ဖြစ်နေသော လောကတခု…

 

သိုင်းထိပ်သီးနေရာသို့ လူတိုင်းက ယှဉ်ပြိုင်နေကြသော်လည်း ထိုသူက သိုင်းလောကနံပတ်နှစ်လို့ ကျွေးကြော်လိုက်လျှင် မည်သူကမှ နံပတ်တစ်နေရာကို မယူရဲကြရလောက်အောင် ကြောက်ဖို့ကောင်းသော သိုင်းပညာရှင်တဦးရှိသည်။

 

သူ၏ ဇစ်မြစ်ကို မသိရ၊ ထိုသူက အမြဲတန်း မျက်နှာဖုံးတပ်ကာ ရုပ်ရည်ကို ဖုံးကွယ်ထားသည်။ အသံကိုလည်း အတွင်းအားကိုသုံးကာ ဖျက်ထားသောကြောင့် မည်သူမည်ဝါမှန်းကို ဘယ်လိုမှ မခန့်မှန်းနိုင်ပေ။

 

သို့သော် သိုင်းလောကသားတိုင်း တညီတညွတ်တည်း လက်ခံထားသည်က ထိုသူက သိုင်းပညာရပ်တိုင်းကို မဟာပြီးပြည့်စုံခြင်းအထိရောက်အောင် ကျင့်ကြံနိုင်ပြီး သိုင်းလောကနံပတ်တစ် ဖြစ်သည်ဆိုသည်ကိုပင်။

 

 

မျက်နှာဖုံးစွပ်နှင့် ဆန်းကြယ်သော သိုင်းလောကနံပတ်တစ်…

 

 

 

 

ချီမင်းဆက်…

 

ဖန်းမြို့စားအိမ်တော်၊ ဖန်းမိသားစု…

 

မြို့စားအိမ်တော်သည် ဧကရာဇ်မင်းကြီး တန်ဖိုးထားရသော စစ်သူကြီးမျိုးရိုးမှဆင်းသက်လာသော ဖန်းမိသားစု၏ အိမ်တော်ဖြစ်သည်။

 

ဖန်းအိမ်တော်၌ သခင်လေး၊ သခင်မလေး များစွာ ရှိပါသည်။

 

အသက်ဆယ့်ခြောက်နှစ်အရွယ် လူငယ်လေးတယောက်

 

သူက ကောင်းကင်ရှိတိမ်များ ရွေ့လျားနေသည်ကို စိုက်ကြည့်နေခဲ့သည်။ ကောင်းကင်ပြာပြာက သူ့မျက်လုံးထက်တွင် အပြာရောင်သန်းသည့် အရိပ်အယောင်များ ထင်ဟပ်စေနေခဲ့၏။

 

ထိုသူ၏ပုံစံမှာ ငယ်ရွယ်သေးသော်လည်း အရွယ်ရောက်လျှင် ချောမောခန့်ညားမည့် အမျိုးသားတဦးဖြစ်မည့် မျက်နှာသွင်ပြင်အနေအထားများကို တွေ့ရမည်ဖြစ်သည်။

 

ဖန်းဝမ်…

 

အသက်ဆယ့်ခြောက်နှစ်…

 

သူ့တွင် လျို့ဝှက်ချက်ကြီး နှစ်ခုရှိပါသည်။

 

လူသိခံလို့လုံးဝ မဖြစ်တာမျိုးပေါ့

 

ပထမတခုက သူက ဒီလောကကြီးကို ပြန်လည်မွေးဖွားလာသူဖြစ်သည်။

 

ဒီလောကကြီးကို သူရောက်လာတာ ဆယ့်ခြောက်နှစ်ပြည့်ခဲ့ပြီ။

 

ဒုတိယတခုက သူ့တွင် ဘယ်သိုင်းပညာမဆို မဟာပြီးပြည့်စုံခြင်းအဆင့်ထိရောက်အောင် ကျင့်ကြံနိုင်စွမ်းရှိနေ၏။

 

မှန်၏၊ သိုင်းလောကထိပ်သီး၊ မျက်နှာဖုံးစွပ်သိုင်းသမားမှာ သူပင် ဖြစ်ပါသည်။

 

ထိုအချက်ကိုပါထည့်တွက်ရင် သူ့တွင် လျို့ဝှက်ချက် သုံးခုရှိသည်ဟု ဆိုနိုင်သည်ပေါ့..

 

 

 

တနေ့…

 

ထိုနေ့က သူ့ဘဝအပါအဝင်၊ သူတို့ဖန်းအိမ်တော်ကြီး တခုလုံး၏ ဘဝကို ပြောင်းလဲသွားစေခဲ့သောနေ့ကို ရောက်လာခဲ့သည်။

 

ဖန်းဝမ်၏ ဦးလေးဖြစ်သူက မိန်းမပျိုလေးတဦးကို လွန်ခဲ့သော နှစ်များစွာက မွေးစားသမီးအဖြစ်မွေးစားခဲ့ပါသည်။

 

သူမ၏ အမည်မှာ ကျိုးရွှယ်..

ထိုအမျိုးသမီးလေးသည် အမြဲပုံမှန်ဖြစ်နေရာမှာ ယနေ့တွင် ရူးသွပ်နေသည့်အလား လူတိုင်းကို ဤအိမ်တော်မှ ထွက်ပြေးရန်အတွက်သာ သွေးရူးသွေးတန်း‌ပြောနေခဲ့ပါသည်။

 

 

ထိုသတင်းကို ကြားသော် ဖန်းဝမ်က ကျိုးရွှယ်၏ အခန်းရှိရာ ဒုတိယထပ်သို့ ကိုယ်ဖော့သိုင်းသုံးကာ တက်သွားပြီး ပြတင်းတံခါး၌ ရပ်ကာ အခြေအနေကို စုံစမ်းခဲ့သည်။

 

 

“သေစမ်း၊ အနာဂတ်ကနေပြီး အတိတ်ကို ပြန်လာတာတောင်မှ ကောင်းကင်အင်မော်တယ်ဧကရီဖြစ်တဲ့ ငါ့လို အရှင်မတောင်၊ မိသားစုမျိုးတုန်းအသတ်ခံရဖို့ အခြေအနေကို ကယ်တင်နိုင်ဖို့ ခွန်အားမဲ့နေတယ်။ အတိတ်ကို ပြန်ရောက်လာတော့ ငါ့ကျင့်ကြံခြင်းတွေလည်း မရှိတော့ဘူး။

 

ကောင်းကင်ဘုံက ငါ့ကို လှောင်နေတာပဲ။ အတိတ်ကိုပြန်ရောက်တဲ့အချိန်က နောက်ထပ်တလလောက်သာ စောမယ်ဆိုရင် ဒီမျိုးတုန်းသတ်ဖြတ်မှုကို တားဆီးဖို့ ငါ့မှာ ကျင့်ကြံဖို့အချိန်ရှိဦးမယ်”

 

 

အို?

 

အတိတ်ကိုပြန်ရောက်လာတဲ့ အနာဂတ်က ကောင်းကင်ဧကရီတဲ့လား?

 

ကျိုးရွှယ်၏ စိတ်ပူပန်ဖိစီးနေသည့် ရေရွတ်မှုကို တိတ်တဆိတ်နားထောင်နေသည့် ဖန်းဝမ်က ကြားလိုက်ခြင်းဖြစ်ပါသည်။

 

အင်မော်တယ်?

 

ဒီလောကက သိုင်းလောကမဟုတ်ပဲ၊ အင်မော်တယ်ဖြစ်အောင် ကျင့်လို့ရတာလား??

 

အဲ့ဒီ့အချိန်မှာပဲ ဖန်းဝမ်ရဲ့ ဇာတ်လမ်းက စတင်ခဲ့တော့တာပေါ့…

 

 

“အပိုင်း(၁) ကမ္ဘာကူးပြောင်းလာတဲ့ငါနဲ့ အတိတ်ကိုပြန်ရောက်လာတဲ့နင်” 

သိပ်မကြာခင် တင်ပေးသွားမယ်

 

                                                                                        Zeus